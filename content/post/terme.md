---
author: Denis Poalo Russo
date: 2023-06-13
title: Le Terme Romane
image: "terme.jpg"
---

*Sulle orme della Roma imperiale.*
<!--more-->

***

### Uno spazio esclusivo che rivela ancora tutto il fascino delle origini

Considerate le dimensioni, questo settore di terme faceva parte con ogni probabilità di un *edificio privato*. I resti rivelano più fasi edilizie e per lungo tempo furono coperti da un torrione della cinta muraria spagnola - il *Bastione di San Matteo* - che ne garantì la parziale conservazione. Dell’impianto originario oggi sono visibili: una vasca ellittica per bagni caldi preceduta da una serie di ambienti riscaldati - tepidarium e calidarium - una vasca quadrata per bagni freddi ed un piccolo spogliatoio semicircolare pavimentato a *mosaico in bianco e nero*.

### Un capolavoro di geometrie

Il mosaico, datato *II-III sec. d.C.*, è di stile geometrico, con tessere bianche di calcare e tessere nere in pietra lavica di provenienza siciliana o eoliana. Un piccolo tratto della cornice presenta anche tessere di restauro di colore grigio. La decorazione bicroma vera e propria si limita alla parte centrale del pavimento ed è riquadrata da una cornice rettangolare nera, a sua volta circondata da una larga bordura bianca. Il motivo decorativo centrale è costituito da una composizione di file di grandi esagoni allungati, uniti per la base, che danno origine, intersecandosi, a file di piccoli rombi tracciati in nero su fondo bianco.

***

*DOVE SI TROVA:*

[Lungomare, 89100
Reggio Calabria](https://www.google.com/maps/place/38°06'25.8%22N+15°38'22.3%22E/@38.1071729,15.6395336,17z/data=!3m1!4b1!4m4!3m3!8m2!3d38.1071729!4d15.6395336?entry=ttu)


